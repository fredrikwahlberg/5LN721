Gutenberg [go’-], Johann (hette egentligen 
Henne Gensfleisch, men är mest känd under 
namnet G., upptaget efter en gård, som i flera 
släktled tillhört familjen), boktryckarkonstens 
uppfinnare, f. mellan 1394 och 1397 i Mainz, 
d. där 1468. Både på fädernet och mödernet 
härstammade han från gamla patriciska 
familjer. Om hans lefnadsomständigheter 
känner man icke mycket. Redan före 1430 
lämnade han Mainz, och sedermera begaf han sig 
till Strassburg, där han bevisligen uppehöll 
sig 1434 och där han under de följande åren 
sysselsatte sig med "geheime und wunderbare 
künste". 1439 uppstod mellan honom och hans 
kompanjoner en process, hvars handlingar, 
som ännu finnas i behåll, äro af stor vikt för 
historien om boktryckarkonstens ursprung. Under 
vistelsen i Strassburg företog G. sina första 
tryckningsförsök, och tanken att använda rörliga 
typer torde redan där ha uppstått hos honom. Det 
var dock först sedermera, som han använde sin 
konst för praktiska ändamål. Efter att 1444 
ha lämnat Strassburg, där han på sina försök 
förlorat hela sin förmögenhet, och åter bosatt 
sig i Mainz, ingick han 1450 med guldsmeden 
Johann Fust (Faust) en öfverenskommelse, till 
följd hvaraf den senare försträckte honom de 
summor, som voro nödiga för uppsättandet af 
ett tryckeri. Därefter utbildade G. sin konst 
med förvånande hastighet. Typerna skuros 
till en början i metall, men då detta till 
verkningssätt befanns otillfredsställande, 
började G. låta gjuta dem och förbättrade 
därigenom sin uppfinning i hög grad. De första 
alster, som före Fusts inträde i firman utgingo 
från tryckeriet, bestodo af latinska abc-böcker, 
små bönböcker, "konfessionalier" och "donater" 
samt en 1901 funnen kalender för 1448 (alltså 
väl tryckt 1447) och en tysk dikt om yttersta 
domen, hvaraf ett fragment 1904 kom i dagen 
(förvaras nu i Gutenbergsmuseet i Mainz). Den 
första frukten af den förbättrade metoden var 
Biblia latina vulgata, "den 42-radiga bibeln", 
som började tryckas 1453 och efter stora 
ansträngningar fullbordades 1454 (i 2 folio-band 
med tillsammans 641 blad). Efter bibeltrycket 
följde ett liturgiskt psalterium (fragment i 
Bibliothèque nationale i Paris) och förarbetena 
till konstens mästerverk, 1457 års Psalterium, 
hvars fullbordande dock undanrycktes G. Fust, 
som var en mycket egennyttig man, önskade 
nämligen att behålla fördelarna för sig ensam 
och stämde därför i okt. 1455 G. inför rätta, 
med yrkande, att den senare skulle återbetala de 
försträckta summorna, hvilket var honom alldeles 
omöjligt. Tvisten slutade därmed, att Fust behöll 
tryckeriet. Äfven G :s medarbetare, kalligrafen 
Peter Schöffer, som kallats från Paris för att 
i Mainz biträda vid typernas förbättrande, slöt 
sig till Fust, och dessa bägge fortsatte sedan 
tryckeriets verksamhet. Genom rådsherren doktor 
Konrad Humerys hjälp blef dock G. snart åter satt 
i stånd att uppsätta en tryckarverkstad, men 
rörande omfattningen af hans senare verksamhet 
råder stor ovisshet. Den nyare forskningen vill 
frånkänna honom all andel i den s. k. "36-radiga 
bibeln" och flera med samma typer tryckta 
småskrifter från 1450-talet. Dessa typer 
tillhörde senare Alb. Pfister i Bamberg. Äfven 
mot den gamla åsikten, att G. skulle tryckt J. de 
Januas Catholicon af 1460 (se färgplansch till 
art. 
